# Úvod

Současný odhad počtu lidí žijících mimo území České republiky, kteří se hlásí k českému původu, je 2–2,5 milionů \parencite{Krajane-mv2}. Velké množství českých krajanů pochází z historicky formovaných krajanských komunit, jež jsou často unikátní, díky své specifické kombinaci tehdejší české kultury a určitých zahraničních vlivů.

V dnešní době sice existuje řada projektů, které se určitým způsobem snaží zachytit současný stav krajanských komunit ve světě, často jde však pouze o částečná řešení, jež primárně odkazují na existující krajanské spolky.

Cílem této diplomové práce je tak navrhnout a implementovat na základě dostupných údajů mapu krajanské češtiny, která zahrnuje komunity krajanů rozšířených po světě. Výsledná webová aplikace se skládá z vizualizace geografického rozšíření komunit a administračního prostředí pro přidávání transkriptů, zvukových nahrávek a doprovodných informací pro jednotlivé krajanské oblasti.

Práce se skládá ze dvou částí – teoretické a praktické. V teoretické části nejprve představujeme základní pojmosloví vztahující  se k problematice českých krajanů a věnujeme se tématu českého vystěhovalectví. Zde popisujeme vývoj emigrací na českém území od poloviny 16. století po konec 20. století. Na závěr této kapitoly charakterizujeme termíny spojené s tématem enklávy českého jazyka.

Druhou kapitolou teoretické části je popis několika význačných krajanských komunit ve světě, u nichž lze významněji reflektovat asimilační vývoj jazyka a jsou tak dobrými ukázkami využití nové webové aplikace v praxi.

V praktické části popisujeme celkový vývoj výsledné webové aplikace. Nejprve představujeme několik souvisejících projektů, jimiž jsme se při tvorbě částečně inspirovali, a zaměřujeme se na analýzu funkčních a nefunkčních požadavků. 

Dále se věnujeme návrhové části, kde uvádíme použité technologie, charakterizujeme strukturu a obsah dat a na konkrétních obrazovkách z aplikace popisujeme uživatelské rozhraní s nejdůležitějšími interakčními prvky. Závěrečná kapitola se věnuje implementačním detailům na vybraných příkladech kódu.